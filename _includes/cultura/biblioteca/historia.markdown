El 31 de desembre de 1934 es va registrar el primer llibre de la biblioteca pública municipal de Pego, El libro y la imprenta, de Francisco Beltrán, editat a Madrid l’any 1931 i enviat per la Junta de Intercambio y Adquisición de Libros. La política d’adquisició de llibres era simple, per cada compra que feia l’ajuntament la Junta de Intercambio y Adquisición de Libros enviava un lot amb el valor del doble que havia destinat l’ajuntament.

La inauguració oficial del local de la biblioteca va tenir lloc el primer dia de l’any 1935, gràcies a les gestions del que aleshores era secretari de l’ajuntament Enrique Mor d’Ivernois. Durant el primer any de funcionament de la biblioteca s’aconseguiren realitzar 2.798 préstecs que es repartien entre els 81 socis menors de 14 anys i els 359 majors de 14 anys.

El primer bibliotecari escollit entre els vocals de la Junta va ser José García Bañuls. Aquest va ser substituït per Fernando Sastre Mas. L’any 1937 el seu lloc el va ocupar interinament Josefa Sala Estela.

Acabada la guerra la delegada local d’Auxilio Social, Constanza Falgás, va nomenar bibliotecària a Maria Pinto Alcina. La tasca desenvolupada per aquesta bibliotecària durant quasi 40 anys formen bona part, més de la meitat, de la història de la nostra biblioteca.

L’activitat de la biblioteca durant els anys cinquanta va anar més enllà del simple préstec de llibres buscant una formació del lector i unes activitats complementàries; tot això va ser possible gràcies a persones interessades en la cultura com Antonio Pérez Ramos i José Vidal Bernabeu, entre d’altres. Una de les activitats més suggerents, patrocinades per la Junta del Patronat de la Biblioteca, van ser les lectures d’obres teatrals que se celebraren en el saló de plens de l’ajuntament.

Entre 1960 i 1961 es va signar el conveni amb el Servicio Nacional de Lectura i es va aprovar el reglament de la biblioteca amb els paràmetres estatals. Aquestes darreres mesures van estar dirigides per Carmel Giner, director de la Casa Municipal de Cultura, qui va posar tots els seus esforços en el funcionament de la biblioteca i en les festes del llibre que se celebraven anualment i en les quals es regalaven lots de llibres als xiquets i xiquetes dels col·legis del poble.

Amb les obres que s’inicien l’any 1971 a la plaça del General Primo de Rivera per a la creació del Mercat Municipal i les vivendes protegides, es va creure en la necessitat de destinar allí un nou local per a la biblioteca. D’aquesta manera, l’any 1972, es va traslladar la biblioteca des de l’Ajuntament al nou local habilitat. Aquesta fita històrica va anar acompanyada d’una millora laboral per a la bibliotecària, a la qual se li va fer un nou contracte laboral en el qual quedava estipulat l’horari de 5 hores diàries, una pel matí i quatre per la vesprada.

L’any 1978 es va jubilar la insigne bibliotecària Maria Pinto, substituint-la la religiosa Sor Estefania Juan Franco, natural de Grisuela del Páramo (Lleó), que residia a l’Asil Sant Joan de Déu.

Definitivament es va creure convenient crear la plaça de bibliotecària i l’escollida va ser Joana Canet Sastre, qui va estar més de vint anys en el càrrec.

Amb el pas del temps el local de la plaça del Mercat es va quedar petit i en crear-se la Casa de Cultura de Pego, en l’antiga casa pairal dels Torres-Sala, es va aprofitar per traslladar allí la biblioteca quedant l’antiga del Mercat com a Agència de Lectura. Va ser aleshores quan en aquesta nova biblioteca va entrar l’amant dels llibres i de l’art Rafel Ruiz, qui va impulsar totes les dependències de la nova Casa de Cultura.

A finals de la dècada dels anys noranta del segle passat l’Agència de Lectura va deixar de funcionar quedant tota la biblioteca unificada en la Casa de Cultura del carrer Sant Doménec.

---

Joan Miquel Almela

Arxiver municipal